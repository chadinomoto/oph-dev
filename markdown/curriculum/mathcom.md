# คำอธิบายหลักสูตร 
โรงเรียนมหิดลวิทยานุสรณ์ให้ความสำคัญกับการพัฒนาหลักสูตรเพื่อเตรียมความพร้อมให้กับนักเรียน โดยเน้นทักษะที่จำเป็นในศตวรรษที่ 21 หลักสูตรของสาขาวิชาคณิตศาสตร์และวิทยาการคำนวณ (Department of Mathematics and Computing Science) จะแบ่งเป็นรายวิชาพื้นฐานและรายวิชาเพิ่มเติม โดยเนื้อหาในรายวิชาพื้นฐานจะครอบคลุมหลักสูตรแกนกลางการศึกษาขั้นพื้นฐานของกระทรวงศึกษาธิการและมีเนื้อหาเพิ่มเติมในบางหัวข้อ โดยหลักสูตรจะมุ่งส่งเสริมให้นักเรียนมีทักษะกระบวนการคิดวิเคราะห์อย่างเป็นระบบ มีเหตุมีผล มีความรู้รอบ สามารถประยุกต์ใช้ความรู้ทางคณิตศาสตร์และวิทยาการคำนวณในการแก้ปัญหาได้ เพื่อให้นักเรียนมีพื้นฐานที่ดีพอในการศึกษาทางด้านวิทยาศาสตร์เทคโนโลยี

# จำนวนหน่วยกิต 
โครงสร้างหลักสูตรโรงเรียนมหิดลวิทยานุสรณ์ พุทธศักราช 2562 กำหนดหน่วยกิตของรายวิชาพื้นฐานกลุ่มสาระการเรียนรู้คณิตศาสตร์จำนวน 10.0 หน่วยกิต และกลุ่มสาระวิทยาศาสตร์และเทคโนโลยีเฉพาะในส่วนของวิทยาการคอมพิวเตอร์จำนวน 3.5 หน่วยกิต นอกจากนี้ สาขาวิชายังมีรายวิชาเพิ่มเติมทางด้านคณิตศาสตร์และวิทยาการคำนวณที่หลากหลาย ทันสมัย และน่าสนใจ ให้นักเรียนได้เลือกเรียนตามความสนใจ ไม่ว่าจะเป็นทางด้านคณิตศาสตร์บริสุทธิ์ และด้านคณิตศาสตร์ประยุกต์ เช่น คณิตศาสตร์การเงิน (Financial Mathematics) คณิตศาสตร์อุตสาหกรรม (Industrial Mathematics) วิทยาศาสตร์ข้อมูล (Data Science) การเรียนรู้ของเครื่อง (Machine Learning) และอินเตอร์เน็ตของสรรพสิ่ง (Internet of Thing: IoT) เป็นต้น ซึ่งนักเรียนที่จบการศึกษาจากโรงเรียนมหิดลวิทยานุสรณ์ จะมีพื้นฐานทางคณิตศาสตร์และวิทยาการคำนวณที่ดีเยี่ยมทัดเทียมระดับนานาชาติ สามารถไปศึกษาต่อในระดับอุดมศึกษาของมหาวิทยาลัยชั้นนำทั้งในประเทศและต่างประเทศได้อย่างราบรื่น

# การวัดการประเมินผล
ในรายวิชาด้านคณิตศาสตร์และวิทยาการคำนวณจะมีการวัดการประเมินผลผ่านกระบวนการที่หลากหลายและเหมาะสมต่อการเรียนรู้เรื่องต่าง ๆ โดยเน้นการประเมินสมรรถนะผู้เรียนเป็นหลัก 
การเทียบโอนหน่วยกิต
สำหรับนักเรียนที่มีความชอบในวิชาด้านคณิตศาสตร์และวิทยาการคำนวณ นักเรียนสามารถเข้าร่วมโครงการโอลิมปิกวิชาการ สอวน. หลังจากจบค่ายนักเรียนสามารถนำรายวิชาที่เรียนในค่าย สอวน. ซึ่งจัดโดยโรงเรียนมหิดลวิทยนุสรณ์มายื่นขอให้โรงเรียนเทียบโอนผลการเรียนได้

# ลักษณะการสอน
จากเป้าหมายการจัดการเรียนการสอนของโรงเรียนมหิดลวิทยานุสรณ์  การเรียนการสอนในรายวิชาคณิตศาสตร์และวิทยาการคำนวณจะมุ่งเน้นให้นักเรียนได้พัฒนาทักษะแห่งอนาคต โดยจัดการเรียนการสอนในรูปแบบที่หลากหลายขึ้นกับความเหมาะสมของแต่ละเนื้อหา ทั้งการบรรยายให้ความรู้ การอภิปรายซักถาม การเรียนรู้ด้วยตนเองผ่านเอกสารและคลิปการสอน และกิจกรรมการเรียนรู้ต่าง ๆ 

## ตารางต่อไปนี้แสดงตัวอย่างรายวิชาคอมพิวเตอร์ที่นักเรียนจะได้เรียน ในแต่ละภาคเรียนพร้อมกับจำนวนหน่วยกิต
### รายวิชาพื้นฐาน กลุ่มสาระการเรียนรู้วิทยาศาสตร์และเทคโนโลยี     
สาระวิทยาการคอมพิวเตอร์
|  ที่ | รายวิชา |   ระดับชั้น/ภาคเรียน  |  หน่วยกิต |
|:---:|:---|:---:|:---:|
| 1 | ว30181 วิทยาการคอมพิวเตอร์เบื้องต้น (Introduction to Computer Science)      |  ม.4 / ภาคเรียนที่ 1  | 1.0 |
| 2 | ว30182 การเขียนโปรแกรมคอมพิวเตอร์ (Computer Programming)   |  ม.4 / ภาคเรียนที่ 2  | 1.0 |
| 3 | ว30183 วิทยาศาสตร์ข้อมูลสำหรับการประยุกต์ใช้ในชีวิตจริง (Data Science for Real World Applications)           |  ม.5 / ภาคเรียนที่ 1  | 1.5 |

### รายวิชาเพิ่มเติม กลุ่มสาระการเรียนรู้วิทยาศาสตร์และเทคโนโลยี 
สาระวิทยาการคอมพิวเตอร์
|  ที่  | รายวิชา  |  หน่วยกิต |
|:---:|:---|:---:|
| 1* | ว30701 การเขียนโปรแกรมภาษาซี (C Programming)  | 1.0 |
| 2* | ว30702 โครงสร้างข้อมูล (Data Structures)   | 1.0 |
| 3* | ว30703 อัลกอริทึม 1 (Algorithms 1)   | 1.0 |
| 4* | ว30704 อัลกอริทึม 2 (Algorithms 2)   | 1.0 |
| 5 | ว30705 พื้นฐานการเรียนรู้ของเครื่อง (Machine Learning Foundation)       | 1.0 |
| 6 | ว30706 ทำเหมืองข้อมูลเบื้องต้น (Introduction to Data Mining)      | 1.0 |
| 7 | ว30707 อินเทอร์เน็ตของสรรพสิ่งเบื้องต้น (Introduction to Internet of Things)        | 1.0 |
| 8 | ว30708 การเขียนโปรแกรมบนอุปกรณ์สื่อสารเคลื่อนที่ (Mobile Application Programming)         | 1.0 |
| 9 | ว30709 การประมวลผลสัญญาณและภาพดิจิทัล (Digital Signal and Image Processing)    | 1.0 |
| 10 | ว30710 วิทยาการหุ่นยนต์ 1 (Robotics 1)    | 1.0 |
| 11 | ว30711 วิทยาการหุ่นยนต์ 2 (Robotics 2)    | 1.0 |

*รายวิชา สอวน.
รายวิชาที่ 5 - 11  เป็นรายวิชาเพิ่มเติม นักเรียนสามารถลงทะเบียนเรียนได้ตามความสนใจ

ลักษณะของการจัดการเรียนการสอนในส่วนของวิชาคอมพิวเตอร์ จะมีทั้งส่วนที่เป็นภาคทฤษฎี และภาคปฏิบัติที่เน้นให้ผู้เรียนได้ลงมือปฏิบัติจริง เช่น การเขียนโปรแกรม เป็นต้น ในส่วนรายละเอียดของรายวิชาคณิตศาสตร์สามารถศึกษารายละเอียดรายวิชาต่าง ๆ ได้ ทางเว็บไซต์ของโรงเรียน